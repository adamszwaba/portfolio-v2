---
title: Tariq Ali
---

Niewielu wie, że istnieje świat niesiony na plecach wielkiego, czarnego ogiera.

Odbijając się od gwiazd jak od kamieni na drodze, ten ogromny ogier (którego prawdziwe imię, znane tylko garstce ludzi, a w tym i Tobie, drogi czytelniku, brzmi Hisan Alnabii) przemierza wszechświat, galopując z głową spuszczoną nisko, a w jego grzywie pot lśni jak gwiazdy, gwiezdny pył przemyka między jego włosiem, połyskując srebrem i złotem; jego aksamitnoczarna sierść wydaje się jednym z niebem, a kiedy zanurza się w mgławice i galaktyki, płonie ich kolorami, mieniąc się feerią barw -czerwienią od żelaznych, gorących mgieł, fioletem i błękitem od jodowych i fluorowych chmur, miedzianym rudym i nieprzeliczonymi innymi barwami, których oko ludzkie jeszcze nie dojrzało. Nikt nie wie, ile Hisan już tak biegnie, nie wiadomo też - dokąd. Jest moją opinią, że tak biegnie, bo żyje i to jego największa radość, tak biegać po niezmierzonych polach kosmosu, oddychając życiem niezliczonych planet, ciesząc się siłą w kopytach i ogniem w płucach.

Na plecach Hisana, zawiązany sznurami, po których wędruje i jasne, gorące słońce, i chłodny, srebrny księżyc, tkwi dysk. Chociaż nie jest zwykłą kulą, jak nasza Ziemia, to i na tym dysku istnieją kontynenty, miasta, rwące, wartkie rzeki, przepastne oceany, zielone, wysokie lasy, góry przecinające horyzont jak ostrza i wszystko to, co możemy spotkać na naszej kochanej Ziemi. Woda spływa z krawędzi tego dysku wielkimi wodospadami, a Hisan od czasu do czasu sięga swoim pyskiem, żeby napoić się, kiedy złapie go pragnienie.

Na środku dysku, jak morska latarnia, wyrasta smukły budynek, wysoki na tysiące metrów, złoty jak piasek na plaży, smukły i zakończony błękitnym, kryształowym szpicem, który zobaczyć może każdy mieszkaniec Dysku, jeśli tylko pozwoli na to pogoda. Za to w nocy szpic lśni przyjemnym, niebieskim światłem, jak bezpieczna gwiazda, stała na ciągle zmieniającym się nieboskłonie. Legendy mówią, że to właśnie tam, na swoim kryształowym tronie, spoczywa Prorok, doglądając tego, żeby wszystkim -od najmniejszych dzieci, do najstarszych mędrców - życie wiodło się dobrze.

Ale ta historia nie jest o Proroku, chociaż jego przygody, zapisane na ścianach jego wieży, wystarczą na życie niejednego człowieka.

Dookoła tej wieży bowiem osiadło ogromne miasto, Tariq Ali, miasto położone na skraju pustyni, gór na północy i oceanu na wschodzie, a w tym mieście, na jednym z tysiąca bazarów, żyje Malik, nasz bohater -niebieskooki, śniady chłopiec, nie starszy niż pięć lat, ale dzielny i mądry ponad wiek.

Malik spędzał swoje dni z innymi dziećmi z bazaru -chłopcami i dziewczynkami, które były jeszcze zbyt młode, żeby uczęszczać do szkoły, rozumieć litery i czytać książki pachnące świeżym papierem i tuszem. Już z rana, zaraz po śniadaniu, żegnał się w drzwiach domu ze swoją Mamą, biegł obok jej straganu, aby po paru krokach zatrzymać się pod fontanną, przy której codziennie oczekiwał swoich przyjaciół. Czasem czekał sam, ale bywały też dni, w których pod posągiem białego konia wieńczącym fontannę już ktoś na niego czekał. Kiedy zebrała się większa gromadka, ruszali bawić się między straganami. Chociaż od czasu do czasu przewrócili magiczną lampę, z której czasem wylatywał mały, obruszony dżin, albo rozwiązali sznury oplatające latające dywany, przez co te wylatywały w powietrze, a ich właściciele głośnymi gwizdami musieli przywoływać swoje zguby, zaczarowując je jak węże, to jednak nikt z dorosłych się nie mierził. Jest bowiem prawem młodości psocić i psuć, a rozkoszą dorosłych pamiętać swoje własne sprzeniewierzenia.

Tak wyglądał każdy dzień Malika. Jego skóra stawała się brązowa od słońca, stopy brudne i szorstkie od piasku i kamieni, ramiona silne i smukłe od podnoszenia zabawek, rzucania kamieniami, udawanych bójek, nogi niosły go pewnie, a płuca, rześkie i młode, nie zasapywały się ani razu, nawet, kiedy biegł najszybciej, jak tylko mógł. Miał swoich przyjaciół, zakochiwał się raz w jednej, a raz w drugiej dziewczynie, słowem -był normalnym, młodym, zdrowym chłopcem.

Był też radosny i cieszył się każdym dniem, aż do pewnego wieczoru, kiedy do domu wrócił smutny i zły, a zrobiona przez Mamę kolacja nie smakowała mu jak wcześniej. Nie chciał też rozmawiać, za to kiedy Mama ze zmartwieniem zapytała go, czy coś się stało, żachnął się tylko i prychnął, po czym powiedział, że idzie do swojego pokoju. Jak powiedział, tak zrobił. Kiedy Mama zapukała cicho do jego pokoju i weszła, zapalając wieczorną, oliwną lampę, obrócił się w łóżku, zasłaniając się plecami, chociaż wcale nie był na nią obrażony. Nie wiedział, co się z nim dzieje, wiedział tylko, że w sercu jakby utkwił mu kamień, a w oczach zapłonęły łzy.

Przez chwilę słyszał tylko wieczorne odgłosy zamykającego się bazaru -ciche kroki, krótkie rozmowy i ciepłe, wylewne pożegnania - oraz szelest sukni swojej Mamy i odgłos przesuwanego krzesła. Chociaż nie widział, co się dzieje, wiedział, że Mama przeniosła krzesło obok jego łóżka i usiadła zaraz przy jego głowie.

-Alsin - wyszeptała czule, tak bowiem zwracała się do niego jego przezwiskiem; alsinijab znaczyło "wiewiórka" - kochanie, czy coś się dzisiaj stało?
-Nie. - Malik znowu prychnął, zatapiając nos w poduszce.
-Poczytać Ci bajkę? - zapytała tak samo, jak co wieczór.
-Nie. - odpowiedział oschle, chociaż łzy napływały mu do oczu; nie pamiętał, kiedy ostatni raz nie słyszał wieczornej bajki z ust Mamy.
-Synku... - zaczęła, usłyszał, jak bierze oddech - widzę, że jest Ci źle. Czy chciałbyś porozmawiać?
-Nie. Chcę spać. - chociaż zdawało się, że kamień w piersi sięgnął mu do gardła i prawie nie mógł dokończyć zdania, wycedził te słowa.
-Dobrze. - Mama odpowiedziała krótko, a Malik pomyślał sobie, jak bardzo by chciał, żeby teraz zaczęła coś czytać; nie powiedział jej tego, coś w środku chciało uciec i wstydziło się tego, co teraz robił. Po chwili poczuł na skroni usta Mamy całującej go na dobranoc i ciepły, kochany uścisk ręki na jego ramieniu; serce w nim zaskowytało z bólu - Dobranoc, Kochany.
  Usłyszał zamykające się drzwi i chwilę jeszcze nasłuchiwał jej kroków, ale kiedy przez długi czas ich nie usłyszał, pomyślał sobie, że musiała już sobie pójść. Zaczął płakać, a gorące łzy spływały mu po policzkach i moczyły poduszkę. Łkał tak, aż stracił siły i zasnął.

Następnego dnia obudził się zmęczony, śniadanie mu nie smakowało, nie zamienił też słowa z Mamą, która pożegnała się z nim w drzwiach, odprowadzając go zmartwionym wzrokiem niebieskich oczu. Tym razem nie poszedł pod fontannę, nie wiedział, czemu, ale nie chciał spotkać się ze swoimi przyjaciółmi. "Chyba jestem smutny" pomyślał, chodząc między jednym straganem a drugim, słaniając nogami i od czasu do czasu smętnie kopiąc napotkane po drodze kamienie. Nie cieszyły go kolorowe kryształy, brzęczące wiatrołapy, nie śmiał się na dźwięk muzyki ulicznych grajków, wygrywających wszystkie melodie świata na dudach, fletach, gitarach, śpiewających piosenki, których w jeszcze w pełni nie rozumiał. Błąkał się tak godzina po godzinie, a każda minuta była zbyt długa. Zdawało się, że czas się ciągnął i w pewnym momencie przeraził się, kiedy pomyślał, ze miałoby być tak już zawsze.

-Alsin! - stary, trzeszczący głos zawołał go z głębin jednego z warsztatów, a Malik jakby się obudził - Alsinku, Maliczku. Coś Ty tu robisz? Przyszedłeś odwiedzić dziadka?
  Malik zdał sobie sprawę, że nie wiadomo, jak, ale zawędrował pod warsztat swojego dziadka, starego, siwego mężczyzny o chropowatym, siwym zaroście, prawie tak chropowatym, jak jego donośny głos. Ponoć kiedyś dziadek Ibrahim miał nawet włosy, ale Malik nigdy w to nie wierzył -od kiedy pamiętał, głowę miał łysą i lśniącą, poplamioną brązowymi przebarwieniami, które - jak kiedyś sam dziadek mu wytłumaczył - były sprawą złych dżinów, przeklinającyh starszych ludzi, którzy z wiekiem stawali się mądrzejsi od tych kapryśnych duchów.
-No chodź tu, dawno już Ciebie nie widziałem - dziadek już nie wołał, wychynął bowiem z drzwi swojego warsztatu i patrzył na chłopca spod białych, krzaczastych brwi.

Wlekąc noga za nogą, Malik podszedł do dziadka, dał się przytulić i zaprowadzić przez ciemny, pachnący oliwą i kurzem warsztat. Dookoła tyk-tyk-tykały zegary, a każdy z nich (chłopiec zawsze myślał, że jeśli jest czegoś tysiące, to jest tego tak wiele, jak zegarów w tym warsztacie) wskazywał inny czas. Usiadł po drugiej stronie biurka, skrzyżował ręce na blacie i położył głowę na dłoniach, patrząc, jak dziadek parzy kawę, po czym siada naprzeciwko, odsuwając z blatu najdziwniejsze urządzenia i zostawiając tylko magiczną, kryształową lampę, oświetlającą biurko jasnym, żółtym światłem.

-Uuu - zaczął dziadek, po czym cmoknął - coś mi się zdaje, że jest problem. Co się stało, chłopie? - dziadek przyjrzał się swojemu wnukowi, zakładając okrągłe okulary oprawione cienkimi złotymi drutami - Dziewczyna Cię rzuciła?
-Dziadek! - Malik obruszył się; ostatni raz dziewczyna rzuciła go dwa tygodnie temu i zdążył już o tym zapomnieć - Nie.
-Pobiłeś się i dostałeś wciry? - zaśmiał się, a jego twarz zbliżyła się do twarzy chłopca.
-Nie. - To też była prawda; był na tyle silny i zdolny, żeby wygrywać z większością towarzyszy, i na tyle sprytny, żeby nie zaczynać bójek z silniejszymi.
-No to ja już nie wiem. - Dziadek złożył ramiona tak samo, jak Malik, położył głowę na dłoniach i przez chwilę siedzieli w ciszy, patrząc tak na siebie.

-Wydaje mi się, że jestem zły. - zaczął chłopiec.
-Zły? Na kogoś?
-Tak.
-No dobrze. Na kogo? - Dziadek zadawał pytania spokojnie, powoli, a z jego twarzy nie znikał lekki uśmiech. Chłopiec czuł się przy nim bezpiecznie.
-Chyba na Nasira, Dziadku.
-Na Nasira. A co Nasir zrobił?
-Nic.
-Nic?
-No nic. I ja nie wiem, czemu jestem na niego zły, ale kiedy go widziałem, to coś mnie bardzo zabolało i chciałem płakać, a potem wróciłem do domu i byłem niemiły dla Mamy.
-Hm. - Dziadek pomyślał chwilę - No, nie brzmi dobrze. A kiedy zacząłeś być na niego zły?
-Chyba... - chłopiec pomyślał chwilę - Chyba kiedy przyszedł po niego Tata.
-Tata, mówisz? I co? Nasir coś zrobił?
-Nie. Ja myślę... - łzy napłyneły mu znowu do oczu i znów pomyślał, że jest smutny, bo poczuł, jak cała pierś zamienia mu się w kamień - Ja myślę, że mi przykro, dziadziu. Bo po niego przyszedł tato.
-Rozumiem. - Dziadek westchnął głęboko - A po Ciebie Tata nie może przyjść, tak?
  Malik zapłakał i nagle poczuł, jak cały ciężar w sercu topi się w gorące łzy i łkanie. Zamknął oczy, a po chwili poczuł, jak Dziadek obejmuje go i wreszcie zatopił twarz w jego brzuchu.

Minęło parę chwil, zanim chłopiec przestał płakać.

-Mam coś dla Ciebie, wnuczku. - powiedział Dziadek, po czym sięgnął ręką w fałdy swojej szaty i wyjął mały naszyjnik, na którym zawieszone było lusterko. - Widzisz, mi też brakuje Twojego Taty, w końcu był moim synem. Kiedyś tak samo, jak Ty, chodziłem smutny, szukając go tutaj, na bazarze, aż w końcu trafiłem na stoisko starego Faby, który sprzedaje magiczne zwierciadła. Wiesz, większość z nich ląduje u ludzi próżnych, piękniś i pięknisiów, którzy godzinami wpatrują się w te tanie błyskotki, przyglądając się fałszywym obrazom siebie, aż kompletnie w nie uwierzą. Stary Faba spojrzał na mnie wtedy i podarował mi za starą przysługę to lusterko. Spójrz.
  Stary mężczyzna podniósł chłopca, aby stanął na własnych nogach i spojrzał w zwierciadło. Przez chwilę nic się nie działo, a chłopiec chciał już prychnąć na głupiego starucha, ale wtem...
  Chłopiec zorientował się, że tam, gdzie jego niebieskie oczy kiedyś otaczała gładka, opalona skóra, teraz pojawiły się zmarszczki; tam, gdzie jego młoda twarz odznaczała się chłopięcym podbródkiem, teraz pojawił się zarost, a policzki pogłębiły. Nie wiedział, co się dzieje, ale przekonany był, że w swoim odbiciu widzi kogoś starszego, kogo do końca nie znał.
-To Twój Tata. - powiedział cicho Dziadek, jakby czytając w myślach - Wiele godzin spędziłem przed tym lusterkiem, często patrzę w nie, kiedy jestem smutny i zły tak, jak Ty teraz.
  W warsztacie zapanowała cisza przerywana cichym tykaniem zegarków.
-Myślę, że teraz bardziej się przyda Tobie.

Chłopiec spojrzał na twarz Dziadka i przez chwilę miał wrażenie, że wciąż patrzy w lustro, a głos Dziadka brzmi jak Taty. Sięgnął tylko powoli, zabrał naszyjnik i schował w kieszeni, spoglądając w lusterko aż to zniknęło między fałdami jego szaty.

Posiedział jeszcze trochę u staruszka, teraz już żartując. Obiecał, że przeprosi Mamę i opowie jej o tym, co czuł. Kiedy wreszcie nastała pora wieczorna, ruszył do domu. Zobaczył nawet Nasira, którego znowu odbierał jego ojciec, obejmując go czule, ale kiedy znowu poczuł ukłucie smutku sięgnął tylko po zwierciadło, spojrzał w nie przez chwilę, po czym wrócił do domu.

Tego dnia spał dobrze, niesiony na Dysku przez ogromnego, karego konia.
