---
title: Book
---

Pomarańczowe plamy lamp sodowych na Jesionowej mieszały się w kalejdoskopie załzawionych oczu z czerwienią i bielą świateł samochodowych. Łzy, jeszcze przed chwilą ciepłe, wyrzeźbiły palące chłodem kanały na policzkach. Do mieszkania Michała, bezpiecznej przystani w szaleństwie Tego Pierdolonego Nowego Roku, zostało mu tylko parę kroków.

Prawa ręka, zmarznięta od trzymania telefonu, tkwiła w ciepłym uścisku lewej, trochę tylko cierpiącej od zasilania płuc w kolejne hausty Marlboro Goldów. Nerwowo obracał na palcu ślubną obrączkę.

Czyjeś małżeństwo właśnie się skończyło.

# Robert

W jednej obserwacji John Steinbeck miał rację absolutną i szczególnie istotną dla historii rodziny Gerberów. W tej obserwacji mianowicie, że potomstwo po rodzicach dziedziczy nie tylko zewnętrzną aparycję i pewne cechy charakteru, ale też pewne przekleństwa, klątwy, których istotę możemy zidentyfikować dopiero po przejrzeniu historii pokoleń, poznaniu dogłębnie tego, co w historii rodzinnej było oczywiste i zgoła niewypowiedziane, a niczym powtarzający się męczący sen torturowało pokolenie za pokoleniem. Także Robert, niczemu zgoła w dniu urodzenia nie winny poza grzechem Adama (jaki to wspaniały w tym kontekście zresztą zbieg okoliczności, dowód na sens przeplatający myśl ludzką od zarania dziejów, przeplatający się między starożytnymi rysunkami, mitologią, aż po współczesne rozważania!), odziedziczył tych klątw parę i, zależnie od wieku, cierpiał to przez jedną, to drugą. I tak, mając prawie trzydzieści lat, z niewytłumaczonych powodów nie mógł ukończyć studiów, błąkając się od kierunku do kierunku.

A jednak jego rodzina, jakby absolutnie świadoma oczywistości tego faktu, żyła w przekonaniu, że młody Robert już studiów nie ukończy i potencjał jego zostanie zaprzepaszczony w końcu przez ostateczną decyzję najmłodszego z Gerberowych mężczyzn, aby studia w końcu przerwać. Tę pewność można było przypisać jedynie świadomości grupowej rodziny, powtarzającej opowieść o życiu straconym w zaprzepaszczonym potencjale z pokolenia na pokolenie. Opowieści której jego dziadek, Jeremi Gerber, urodzony w drugiej dekadzie dwudziestego wieku, był pierwszym protagonistą.

# Jeremi

Po zamieszaniach pierwszej wojny światowej rodzice Jeremiego przenieśli się z niemieckiego jeszcze wtedy Milicza na drugą stronę granicy, tak samo zresztą jak wielu z tych, którzy pragnęli powrotu do wytęsknionej ojczyzny. Poczęty w Republice Weimarskiej, urodził się już na terenie Polski, w podostrowskim Odolanowie i tam we względnym spokoju dożył wieku osiemnastu lat jako jeden z pięciorga rodzeństwa, dwóch sióstr i trzech braci. Z całej piątki tylko trójka miała przeżyć II Wojnę Światową, Jeremi, Herbert i Kundzia, najstarsza z rodzeństwa. Jeremi najbardziej wdał się w swoją matkę Gerdzię, z oczami koloru deszczowego nieba, przystojną, podłużną twarzą, zaznaczoną dodatkowo wydatnym podbródkiem, okoloną kędzierzawymi, czarnymi włosami, po ojcu dziedzicząc tylko wydatny, garbaty nos i wysoką, mocno zbudowaną posturę.

Znał i niemiecki, i polski, w szkole jeszcze poznając łacinę, najchętniej jednak uczył się matematyki i fizyki, wcześnie też zapałał szczególną miłością do szachów do tego stopnia, że w wieku lat piętnastu zdobył drugie miejsce w ogólnopolskich zawodach szachowych juniorów, nie mając wszakże dostępu do ani jednego podręcznika szachowego, nie zaznał również opieki żadnego mistrza szachowego. Jeremi miał talent, miał też intelekt, tak samo zresztą jak cała reszta jego rodzeństwa, fakt ewidentny w spojrzeniu tak bystrym i przenikliwym, jak uniwersalnie ciepłym wobec każdego człowieka. Fakt też, który rodziców napawał zarówno dumą, jak i strachem - studia wszakże kosztują, a każde z ich potomstwa zapowiadało się na takie, które w końcu trafi do Poznania, Warszawy, kto wie, może i Krakowa. Tutaj szczególnie Kundzia wygrażała, że marzeniem jej jest studiować w Krakowie, na Uniwersytecie Jagiellońskim, do którego pałała miłością zgoła niewytłumaczalną.

Błogosławieństwo dzieci bystrych i chętnych do nauki było przecież i przekleństwem dla rodziców - tam, gdzie tylko mogli, poświęcali wolne środki to na książki, to na zeszyty, tusz, nie skąpiąc nigdzie, z żalem tylko z roku na rok spoglądając na gospodarstwo, które pewnie inaczej by wyglądało, gdyby każdy wolny grosz nie był poświęcony na potomstwo. Mimo wszystko w oczach pradziadków nie było wątpliwości, bowiem w dzieci swoje wierzyli tak mocno, jak i je kochali, więc z gorzką radością inwestowali w ich życie, zgoła jeszcze nieświadomi, że przez nadchodzące zamieszania żadne z rodzeństwa nie miało zaznać studiów, a tak im, jak i części ich potomstwa los gotuje przyszłość krótką i dramatyczną.

Jednak to Jeremiemu, zaraz po Kundzi, która parę lat wcześniej faktycznie zaczęła studia na Jagiellonce, udało się trafić najbliżej tych wielkich polskich miast, bowiem gdy tylko wiek mu na to pozwolił, zaciągnął się do wojska i, zgodnie ze swoim zamiarem, zaczął edukację pilota w dęblińskiej szkole lotniczej. I tutaj nie miał większych problemów - posiadając tak przyjazne usposobienie, jak i odpowiednią tężyznę fizyczną i intelektualną, spokojnie zaliczał egzamin za egzaminem, szybko nauczył się też podstaw lotnictwa, a mundur dodatkowo jeszcze wzmógł zainteresowanie okolicznych panien. Jeremiemu miało się dobrze.

Dobrze nie miało się za to jego rodzicom, którzy już doskonale wiedzieli, co się zaczyna swięcić na świecie, a po czeskim anszlusie żyli już tylko i wyłącznie strachem o życie swoich synów i córek. Bracia Jeremiego poszli w ślad za nim, skończyli jednak w marynarce wojennej. Jedynie młodsza z sióstr pozostała z rodzicami, w czasie wybuchu wojny zbyt młoda, aby ktokolwiek dał się nabrać na sfingowaną datę urodzenia w paszporcie.

Jeszcze przed wojną Jeremi dorobił się stopnia starszego sierżanta, a kiedy rok 1939 wybuchł wojną, której wszyscy się spodziewali, a nikt nie chciał, uczestniczył jeszcze w pierwszych lotach na terenie Polski, aby po paru tygodniach wraz z resztą oddziału zostać przeniesionym do Francji, z której w końcu miał wylądować w Anglii, aby zostać przyłączonym do Dywizjonu 302 w lipcu roku 1940, w Leconfield pod Yorkiem.

Lata wojenne, od Bitwy o Anglię, po dalszą ofensywę, minęły Jeremiemu w terrorze wojny przeplatanym sielanką brytyjskiej prowincji, zespoliły się w całość przerwaną jedynie czerwienią okropnego bólu, kiedy w 1942 dotarły do niego wieści, że rodzice jego zginęli w styczniu tego samego roku. Wieści dotarły do niego od Herberta, który do Anglii trafił już bez młodszego brata. Nie wiedzieli jeszcze, co stało się z Kundzią, dopóki sam Jeremi nie spotkał jej w 1943, zatrudnionej do obsługi biurowej jednej z baz lotniczych dywizjonu - Heston czy Northolt, nikt już tego nie pamięta. To jej przyjaciółką, z którą trafiła do Anglii wraz z częścią Armii Andersa, była babcia Roberta, Stefa. Jeremi zakochał się w Stefie od razu, była bowiem zarówno piękna, jak i - przede wszystkim - diabelnie inteligentna. Wydawało się zrazu, że spod długich, kasztanowych włosów spoglądała na niego para kasztanowych oczu, których spojrzenie przezierało go na wylot, co zdawał się potwierdzać figlarny uśmiech, którego zawadiackość hamował doskonale wyuczony dystans, podejrzany od dam oficerów brytyjskich, których dumny sposób bycia młoda Stefa przyjęła jak swój. Dla Jeremiego była femme fatale, zgoła wszakże nie fatale, uganiało się za nią zresztą wielu pilotów, tak polskich, jak i brytyjskich, wszystkim jednak młoda polka dawała kosza w sposób, który zostawiał absztyfikantów z tym słodkim uczuciem rozczarowania, które tym smaczniejsze jest, że okraszone świadomością, iż oto doświadczyli uwagi stworzenia pięknego i dostojnego, a za ich transgresję (bo przecież tym było ubieganie się o jej względy!) łaskawie obdarzeni zostali umorzeniem win w postaci zbywającego uśmiechu, który mówił wszystko: nic z tego nie będzie.

# Stefa

# Jurek

Jerzy odziedziczył po swoim ojcu i mądrość, i inteligencję, a po matce głęboko przez nią ukrywaną zawadiackość, cechę zresztą zarówno przez babcię ukrywaną, jak i uważnie przyduszaną w swoim synu kiedy tylko swoim wprawnym okiem matki zauważyła najmniejszą sugestię przygody. Nie miało to oczywiście żadnego wpływu na życie młodego Jerzego, poza wprowadzaniem odrobiny dreszczyku do życia rodzinnego. W każdym razie - pomimo częstych i radosnych wypadów to w góry, to nad okoliczne jeziora i stawy - Jerzy z nauką problemów nie miał, dopóki nie nadszedł czas studiów. Akademickiej rękawicy nie podjął, chwilę spędził w wojsku, dorabiając się stopnia za stopniem, aby w końcu zaprzepaścić obiecującą karierę instruktora przez jeden, zawadiacki wybryk, nieszczególnie zresztą warty całego tego ambarasu: Jurek zapił na ostatniej warcie, a wszystko przez nadmiernie skorych do uczczenia sprawy kamradów, którzy stawili się na niezapowiedzianą i skrajnie nieformalną inspekcję z całym zestawem zawczasu skitranego alkoholu.

Kiedy wrócił z wojska, matka nie zamierzała dać mu czasu do namysłu. Czas wolny, jak mówiła, jest dla młodego człowieka zabójcą rozumu i ojcem nieszczęścia, kiedy więc rozeznała, że jej syn stoi przed perspektywą niezliczonych wyborów i dni wypełnionymi nieoznaczonością młodości, postanowiła mu tę całą sprawę ułatwić, i ledwie syn zdążył zjeść pierwszy od miesięcy obiad zrobiony jej rękami, usiadła po drugiej stronie stołu, założyła nogę na nogę i, siedząc bokiem do niego, krótko poinformowała, że
Jerzy uśmiechnął się pod nosem, pozwolił aby ten wyraz matczynej troski pozostał bez większej odpowiedzi, bowiem sam ten gest był w istocie zbędny - już tego samego dnia stawił się w warsztacie stolarskim wujka, w którym pracy zdążył zaznać jeszcze przed wojskiem, aby do końca swojego zawodowego życia zajmować się już drewnem.
-To ja zrobię nam herbatki, pójdziemy do salonu i opowiesz mi, co tam w tym wojsku nawyczyniałeś.
Mimo, iż krew babci w żadnym stopniu nie była zmącona arystokratycznym błękitem i płynęła wartkim burgundowym strumieniem, jej słowa zwykle nie znosiły sprzeciwu, a sama nosiła się z godnością i gracją. I tym razem, pomimo ciepłej intencji, zabrzmiały jak rozkaz.
